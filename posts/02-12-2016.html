<!DOCTYPE html>

<html>
	<head>
		<title> Post - தேடல் – தொலைத்தலும் தொலைத்தல் நிமித்தமும் </title>
		<link rel="stylesheet" href="..\style.css">
		<script type = "text/javascript" src="..\scripts\jquery.js"></script>

		<script type = "text/javascript">
			$(function(){
				$("#header").load("header.html"); 
			});
		</script>
		<script type = "text/javascript">
			$(function(){
				$("#side-left").load("side-left.html"); 
			});
		</script>
		<script type = "text/javascript">
			$(function(){
				$("#side-right").load("side-right.html");
			});
		</script>
	</head>
	<body>
		<div id="header"></div>
		<div id="side-left"></div>
		<div id="side-right"></div>
		<div id = "article-main">
			<div id = "article-title-tamil">
				தேடல் – தொலைத்தலும் தொலைத்தல் நிமித்தமும்
			</div>
			<div id = "article-details">
				2nd of December, 2016
			</div>
			<div id = "article-content-tamil">
        <p> ஏதோ ஒன்றைத் தொலைத்துவிட்டு, தேடிக்கொண்டே இருக்கமுடியுமா? பல நாட்கள், அல்லது பல வருடங்கள் கழித்துகூட இனியும் தேடல் வேண்டுமா என்று ஒரு கணம் கூடத் தோன்றாமல் இருக்குமா என்ன ? அப்படி தேடல் தொடராது எனும்பொழுது, தேடல் ஏன் முடிவற்று இருக்கிறது எனக்கு?</p>
        
        <p> சமீபத்தில் பலரும் எனக்கு, தேடல் விரைவில் முடிவடையவும், அல்லது என்றும் தொடர்ந்திருக்கவும் வாழ்த்தினர். தேடல் முடியுமா முடியாதா என்ற கேள்விக்கு விடை, தொலைதல் முடியுமா முடியாதா என்பதில்தானே இருக்கமுடியும். தொலைதல், ஏன் தொடர்கிறது? எப்பொழுது முடிவு பெறும்?</p>

        <p> தொடர்ந்து தேடியதில் சில எண்ணங்கள்…</p>

        <p> தொலைதல் இருவகைப்படும்.<br>எங்கோ போகிறோம் என்ற போக்கிலோ, இல்லை நன்றாக தெரிந்த பாதையிலோ, யாருமற்று ஏதுமற்று இருத்தலின்போது, நாம் தொலைந்துவிட்டோம் என்று எதையோ, யாரையோ, தேடுவதைத் தவிர்க்கமுடியாமல் போகிறது.</p>

        <p> அப்படி தேடிக்கிடைத்த பெருங்கூட்டத்தின் நடுவே, அல்லது பேரின்பத்தின் நிகழ்வில், ஒரு ஓரத்தில் அமர்ந்து ஒரு நொடி சிந்தித்தால், தன்னை அந்த கூட்டத்தில் முற்றும் தொலைத்தது அறிந்து, தனிமை கொஞ்சம் கிடைக்காதா என்று தேடுவதையும் தவிர்க்கமுடிவதில்லை.</p>

        <p> வாழ்க்கை நமக்கு ஏதோவொன்றைத் தொலைத்ததாக உணர்த்தி, அதைத் தேடித் திரிய துரத்துவது இல்லை. அப்படி ஏதோவொன்றில் நாம் தேடி நொந்துபோக, நம் முயற்சியும், நம் தேர்வுமன்றி வேறெதுவும் காரணமில்லை. ஆனால், தொலைவது தொடர்வது மட்டும் யாரும் தவிர்ப்பதற்கில்லை. அது தொடர்கிறது, நமக்கு நம் வாழ்க்கை முடியும்வரை. நாம் வாழும்வரை. நம் வாழ்க்கையாகவே, ஒரு தேடலாகவே…</p>

        <p> தொலைதலும் தேடலும் முடிவற்றது…</p>
        
			</div>
		</div>
	</body>
</html>
